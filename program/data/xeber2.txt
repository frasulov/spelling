Rusiyanın "Lukoil" şirkəti Xəzər dənizinin Azərbaycan sektorundakı "Şahdəniz" layihəsində Malayziyanın "Petronas" şirkətindən bu ilin oktyabrında imzalanan payın alınmasına dair sazişə düzəlişlərin imzalandığını elan edib. "APA-Economics" şirkətin yaydığı məlumata istinadən xəbər verir ki, yeni sazişlərə uyğun olaraq, "Lukoil"un "Şahdəniz"də payı 15,5%-dən 9,99%-ə, əməliyyat məbləği isə proporsional olaraq 2,25 mlrd. ABŞ dollarından 1,45 mlrd. dollara endirilib. Bu dəyişikliklərin imzalanması "Şahdəniz" layihəsi üzrə tərəfdaşlarla üstünlük hüquqlarının həyata keçirilməsinə dair danışıqların nəticəsi olub. Sövdələşmənin 2022-ci ilin yanvar ayının sonunadək başa çatacağı gözlənilir. Xatırladaq ki, BP özünün əməliyyatçısı olduğu "Şahdəniz" yatağı üzrə "Petronas" şirkətindən 1,16% iştirak payını 168 mln. dollar məbləğinə almaq haqqında razılığa gəlib. Bu məbləğ "Petronas" tərəfindən öncə elan edilmiş "Şahdəniz" üzrə sövdələşmənin eyni kommersiya şərtləri əsasında razılaşdırılıb. Nəticədə BP-nin "Şahdəniz"dəki ümumi iştirak payı 29,99% təşkil edəcək və BP yatağın operatoru olaraq qalacaq. Bundan başqa, SOCAR da "Petronas"a məxsus olan 4,35%-lik iştirak payını alıb. Bununla da SOCAR-ın "Şahdəniz"də birbaşa iştirak payı 14,35%-ə yüksəlib. Qeyd edək ki, cari ilin oktyabr ayında "Petronas" şirkəti Xəzərin Azərbaycan sektorunda yerləşən "Şahdəniz" qaz-kondensat yatağında payının satışı ilə bağlı təklifini bütün layihə iştirakçılarına artıq təqdim edib. "Şahdəniz" layihəsində həmçinin AzSD, "SGC Upstream", NICO və TPAO şirkətləri iştirak edir. Bu ilin yanvar-noyabr aylarında Azərbaycanın Fars körfəzinin ərəb ölkələri ilə apardığı ticarət dövriyyəsinin həcmi 80,955 mln. ABŞ dolları təşkil edib. "APA-Economics"in Dövlət Gömrük Komitəsinin dərc etdiyi hesabatı əsasında apardığı hesablamalarına görə, bu göstərici 2020-ci ilin eyni dövrü ilə müqayisədə 25,2% artıb. Hesabat dövründə Azərbaycanın körfəz ölkələrinə ixracı 38,012 mln. dollar təşkil edib ki, bu da ötən ilin eyni dövrü ilə müqayisədə 54,9% çoxdur. Azərbaycanın sözügedən regiondan idxalı isə 42,943 mln. dollar təşkil edib. Bu, illik müqayisədə 7,1% çoxdur. Nəticədə, Azərbaycanın Fars körfəzinin ərəb ölkələri ilə apardığı ticarət əməliyyatları nəticəsində 4,930 mln. dollarlıq mənfi saldo yaranıb ki, bu da illik müqayisədə 3,2 dəfə azdır. "Şimal-Cənub" nəqliyyat dəhlizinin təkmilləşdirilməsi yüklərin daşınmasında həm daşınma zamanını, həm də qiymət baxımından xərcləri azaldacaq. Bunu APA-nın Tehran bürosunun müxbirinə eksklüziv açıqlamasında İranın yol və şəhərsalma nazirinin müavini və İranın nəqliyyat infrastrukturunun tikintisi və inkişafı şirkətinin baş direktoru Xeyrulla Xademi deyib. O deyib ki, bu dəhlizin təkmilləşməsi ilə yüklərin daşınması xərcləri 30%, zaman baxımından isə 50% azalacaq. İranın hazırda dəmiryolu layihələrinin içərisində prioritet "Şimal-Cənub" dəhlizinin təkmilləşdirilməsi layihəsidir deyən X. Xadimi onu da bildirib ki, ötən iki ildə dəhlizin Qəzvin-Rəşt hissəsi təkmilləşdirilib və istifadəyə verilib. "Bu hissədə dağlıq ərazidə dəmir yolunun tikintisi İranın dəmiryolu layihələrinin ən böyüyü idi. Hazırda dəmir yolunun Rəşt-Astara hissəsinin tikintisi gündəlikdədir. Həmçinin, Rəştdən Kaspiyan limanına dəmir yolu çəkməklə dəniz vasitəsi ilə də yüklərin dəhlizlə daşınması imkanını təmin etmək niyyətindəyik". İran dəmir yolunun Azərbaycan dəmir yollarına birləşməsi ilə ölkə daxilində "Şimal-Cənub" dəhlizinin təkmilləşəcəyini deyən X. Xadimi qeyd edib ki, İran Azərbaycan vasitəsilə Rusiya və Avropaya birləşəcək. "Hazırda Avropadan Rusiya və Asiyanın şərqinə yüklər 35 günə daşınır. Bu dəhlizin təkmilləşdirilməsi ilə bu vaxt yarıya kimi azalacaq. Nəqliyyat və yükdaşımaları sahəsində böyük dəyişiklik olacaq. Təxminlərə görə, "Şimal-Cənub" dəhlizinin istifadəyə verilməsi ilə yükdaşımaları xərcləri təqribən 30% azalacaq", - X. Xademi bildirib. O qeyd edib ki, "Şimal-Cənub" dəhlizinin təkmilləşdirilməsi ilə Azərbaycan və İran vasitəsilə müxtəlif ölkələrdən Avropa və Asiyaya daşınmasında böyük addım atılmış olacaq. Xatırladaq ki, "Şimal-Cənub" nəqliyyat dəhlizinin təməli 2000-ci il 12 sentyabr tarixində Rusiya, İran və Hindistan arasında imzalanmış hökumətlərarası Saziş əsasında qoyulub. Azərbaycan bu Sazişə 2005-ci ildə qoşulub. Ümumilikdə 13 ölkə sözügedən Sazişi ratifikasiya edib (Azərbaycan, Belarus, Bolqarıstan, Ermənistan, Hindistan, İran, Qazaxıstan, Qırğızıstan, Oman, Rusiya, Tacikistan, Türkiyə, Ukrayna). Dəhlizin yaradılmasında məqsəd Hindistandan Rusiyaya, eləcə də Şimali və Qərbi Avropaya gedən yüklərin çatdırılma müddətini azaltmaqdır. Azərbaycan Respublikasının Birinci vitse-prezidenti Mehriban Əliyeva rəsmi instaqram səhifəsində Şuşadakı Yuxarı Gövhər Ağa məscidindən videogörüntü paylaşıb.APA xəbər verir ki, paylaşımda bu sözlər yer alıb: “Allah bütün duaları qəbul etsin və öz mərhəmətini xalqımızdan əsirgəməsin!”.“Bu gün azad Qarabağda, Şuşada və Hadrutda olarkən mən, - əgər belə demək mümkündürsə, - öz ad günümü qeyd edirəm. Bu gün səhər Hadrutda Müzəffər Azərbaycan Ordusunun Ali Baş Komandanı kimi yeni silahlı birləşmə olan Komando Briqadasının hərbi hissəsinin açılışında iştirak edirdim”. APA-nın xəbərinə görə, bu barədə Prezident İlham Əliyev dekabrın 24-də Şuşa şəhərinə səfəri zamanı deyib. “Mən bilirdim və hesab edirəm Azərbaycan xalqı da bu seçimi dəstəkləyər ki, bu gün mən Prezident, Ali Baş Komandan kimi hərbçilərə, Müzəffər Azərbaycan Silahlı Qüvvələrinə öz təşəkkürümü bildirmək və onların qarşısında yeni vəzifələr qoymaq üçün hərbçilərlə birlikdə olmalı idim. Bu gün keçmiş Dağlıq Qarabağ Muxtar Vilayətinin tərkib hissəsi olan Hadrutda - Xocavənd rayonunda ordu quruculuğunda aparılan işlərin yeni mərhələsinə qədəm qoyduq. Ondan sonra isə Şuşaya gəldim. Bu, mənim Şuşaya bu il yeddinci səfərimdir. Şuşa hər birimizi özünə çəkir. Düzdür, mən burada – Şuşada müxtəlif tədbirlərin açılışlarında iştirak etmişdim. O tədbirlər ki, Şuşanın Azərbaycan xalqına, Azərbaycan mədəniyyətinə məxsus olmasını bir daha təsdiqləyir. Amma, eyni zamanda, hər dəfə Şuşada hansısa tədbir nəzərdə tutulduqda böyük həvəslə, böyük sevgi ilə, məhəbbətlə Şuşaya gəlirdim və hesab edirdim ki, bu günü də mən məhz burada - Şuşada hər birimiz üçün əziz olan Cıdır düzündə qeyd etməliyəm və bunu edirəm”, - deyə Prezident İlham Əliyev bildirib. "Son günlər ərzində mənə çoxlu təbrik məktubları gəlir, təbriklər gəlir, həm xaricdən həmkarlarımdan, müxtəlif ölkələrin dövlət və hökumət başçılarından, xaricdə yaşayan azərbaycanlılardan, təbii ki, ölkə vətəndaşlarından. Mən bütün insanlara - mənə xoş sözlər ünvanlayan, təbrik edən insanlara öz təşəkkürümü bildirmək istəyirəm”. APA-nın xəbərinə görə, bu barədə Prezident İlham Əliyev dekabrın 24-də Şuşa şəhərinə səfəri zamanı bildirib. “Xüsusilə Azərbaycan xalqına öz təşəkkürümü bildirmək istəyirəm, həm təbriklərə görə, həm də mənə göstərilən dəstəyə görə. Mən bu dəstəyi 2003-cü ildən - Prezident vəzifəsinə ilk dəfə seçiləndən bu günə qədər hiss edirəm. Bu dəstək mənə güc verir. Bu dəstək iradəmi möhkəmləndirir. Bu dəstək nəticəsində biz hamımız – bütün Azərbaycan xalqı böyük tarixi uğurlara imza atmışıq”, - deyə Prezident deyib. Hazırda neftin bir barelinin qiyməti 75 ABŞ dolları civarında kifayət qədər sabitdir və çox güman ki, gələn il də bu səviyyədə qalacaq. "APA-Economics"in Rusiya mətbuatına istinadən verdiyi məlumata görə, bu barədə Rusiyanın Baş nazirinin müavini Aleksandr Novak bildirib. Onun sözlərinə görə, hazırda neftin qiyməti 75 dollar civarında 10%-lik azalma və artım dəhlizində dəyişir: "Mənə elə gəlir ki, gələn il belə parametrlər qala bilər". Novakın sözlərinə görə, bir çox analitiklər dünya iqtisadiyyatlarının davamlı artımını, tələbatın artacağını, neft hasil edən ölkələrin isə öz növbəsində hasilatı artıracağını proqnozlaşdırır. "Ona görə də, mən hazırkı səviyyələrdən ciddi yayınmalara səbəb olacaq hər hansı risklər görmürəm", - deyə Baş nazirin müavini yekunlaşdırıb.







